---
layout: layouts/sablona-article.njk
title: Myšlenková mapa = skoro jako koučka zdarma
tags:  clanky
datum: 8. ledna 2024
date: 2024-01-08
picture: /img/table_blog/028.jpg
picture_title: Myšlenková mapa = skoro jako koučka zdarma
perex: Kreativita, exploze myšlenek, uvolnění potenciálu, řešení problémů ale i struktura, paměť, organizace času. To všechno může být myšlenková mapa. Já jsem se o tom přesvědčila během vánočního klidu. Přestože o myšlenkových mapách vím léta, neuměla jsem jí pořádně využít. V čem tkví to kouzlo?
---

<p class="article-p">
    Kreativita, exploze myšlenek, uvolnění potenciálu, řešení problémů ale i struktura, paměť, organizace času. To všechno může být myšlenková mapa. Já jsem se o tom přesvědčila během vánočního klidu. Přestože o myšlenkových mapách vím léta, neuměla jsem jí pořádně využít. V čem tkví to kouzlo?
</p>

<img class="article__big-img" src="/img/table_blog/028.jpg" alt="Postižené logo">

<p class="article-p">
    Kouzlo mi vysvětlila kniha Myšlenkové mapování od Tonyho Buzana. Jeho program na tvorbu map jsem si koupila už asi před 10 lety. Už tehdy jsem si k tomu mohla se slevou koupit i tu knihu, ale říkala jsem si “Co na myšlenkových mapách asi tak může být, abych za to utratila další peníze …” Nechávám bez komentáře … Každopádně pro myšlenkové mapy je nejlepší tužka a papír nebo i pc (jenom když to s ním máte jako ryba ve vodě, pokud budete muset hledat, kde a jak udělat větev či jak kreslit, naruší to váš proces ponoření se do tématu)
</p>

<h3 class="article__h3">Přínosy myšlenkové mapy:</h3>

<h4 class="article__h4">1+1 = víc než dvě</h4>

<p class="article-p">
    Buzan píše, že linky jsou něco jako mříže na myšlenky. Když píšete za sebe, nutí vás to myslet lineárně = něco vede k něčemu jinému, to k dalšímu apod. U myšlenkové mapy, jejíž chapadla jdou do stran, mohou se nekonečně větvit a propojovat, dostávají myšlenky úplně jiný prostor. 
</p>

<h4 class="article__h4">Kreativita</h4>

<p class="article-p">
    V takovémto prostoru vám to líp myslí, vyskakují vám asociace, které vás dovedou k myšlenkám aniž vyvíjíte úsilí. Vybarvujete chapadlo a je to tam. Buzan to nazývá uvolnění nápadu nebo potenciálu. Nepíše nic o tom, že myšlenku musíte vytlačit, vytáhnout, vysoukat nebo dokonce vyrvat. Ona se prostě uvolní! Není to ale úplně zadarmo. Musíte si totiž sednout víceméně ke kreslení! Ale nebojte, nikdo vám to neoznámkuje. Takovéhle ošklivé věci se dělají jen ve škole. Já se snažím o jednoduché obrázky zachycující podstatu. Hledám si i na internetu, jak jednoduše nakreslit třeba slona apod.
</p>


<p class="article-p">
    O uvolnění nápadu píše i David Rock. Kreativní nejsme totiž díky naší části mozku zodpovědné za vědomé myšlení, potřebujeme proto sáhnout někam hlouběji! Až k samému slonovi, řekl by Johnatan Haidt (myslí tím, nevědomé myšlení). Rock šahá k pojmu prozíravost. Díky prozíravosti k vám nápady dojdou třeba na procházce, když si prohlížíte fotky rodiny, známých, Buzan by řekl při kreslení myšlenkové mapy. Buzan mluví o propojení pravé a levé hemisféry, Rock se dostává až k pravému přednímu temporálnímu laloku (součástí pravé hemisféry).
</p>

<h4 class="article__h4"> Vidíme celek</h4>
<p class="article-p">
    Myšlenková mapa za každou větví, obrázkem a slovem skrývá odstavce, stránky či sítě myšlenek. Taková myšlenková mapa je nabušená informacemi. Je to taková hodně hustá omáčka. Zapíchnete do ní vařečku a ona stojí. Díky vidění celku se dostáváte zase k dalším nápadům a propojením mezi větvemi. Všimnete si i toho, zda vám něco neuniká.
</p>


<h4 class="article__h4">Struktura </h4>
<p class="article-p">
    Myšlenková mapa je strukturovaná, silné větve máte u středu, ty jsou základem. Dále se vše větví. Umožňuje to rychlou orientaci.
</p>


<h4 class="article__h4">Zlepšuje paměť </h4>
<p class="article-p">
    Buzan ukazuje výhodu map při studiu. Když si látku spojíte s obrázkem, vytvoříte si asociace, propojujete si nově naučené s něčím, co už znáte. Staré věci, pevně usazené, drží nové. Zajímavé je, že nové věci ty staré ještě utuží a zpevní. Není to fascinující? Přidáním něčeho dalšího se vše posílí, neoslabí.
</p>



<h4 class="article__h4">Šetří čas </h4>
<p class="article-p">
    I když se to nemusí zdát na první pohled: šetří čas! Tvorba mentální mapy chce čas. Ale pak prostě jedete. Stejně jako s normální mapou či plánem. Pokud nemáte plán, bloumáte, zkoušíte, vracíte se, no zkrátka nevíte coby … Hledáte směr. S mapou či plánem jedete. Máte to pod kontrolou. Jste svými pány. Máte to promyšlené! :-)
</p>


<h4 class="article__h4">A jak je to s tím koučem zadarmo? </h4>
<p class="article-p">
    Myšlenková mapa vás přivede k nápadům, které jste nečekali. Myšlenková mapa je super způsob, jak se dostat ze slepé uličky. Dává vám jakoby i otázky. Jak se mi totiž vyvíjely větve u mapy, nutilo mě to přemýšlet nad souvislostmi. “Jak to spolu souvisí?” ptala jsem se sebe. Našla jsem souvislosti, které by mi zůstaly neodhaleny. Třeba na mě takto vykoukla moje životospráva (fyzická udržitelnost těla) a to jsem dělala mapu ke své práci. Tvořit mapu je pro mě zážitek. Dává přemýšlení jiskru. No a něco podobného zažíváte i s koučem. Záleží ale i na tom, jak máte rozvinutou schopnost být tvořiví.
</p>


<h3 class="article__h3">Jak na myšlenkovou mapu?</h3>

<p class="article-p">
    Před lety jsem si myslela, že to se snad nikdo učit nemusí. Že je to jasné. Ale  pár tipů se rozhodně hodí. Takže, co jsem se dozvěděla od Tonyho Buzana:
</p>


<h4 class="article__h4">Používejte obrázky </h4>
<p class="article-p">
    Kreslete rukou či na PC nebo hledejte obrázky. Centrální myšlenka mapy může být jedno slovo, věta a nebo obrázek. Dřívě jsem používala slova, ale je zajímavé si téma představit jako obraz. Už to stimuluje přemýšlení o tématu. Co třeba teď řešíte? Co je pro vás důležité? Jak by to téma vypadalo namalované. Zamyslete se ……………. Jaký to je?
</p>


<h4 class="article__h4">Používejte barvy </h4>
<p class="article-p">
    I tuto složku jsem podceňovala. Barvy podněcují emoce, mnohdy o tom ani nevíte, a to zas napomáhá kreativitě. Díky barvám jsem mohla propojovat myšlenky. Mohla bych to zde dlouze vysvětlovat, ale spíš si to zkuste. Nevíte jak? Přijďte ke mě na kurz <a href="https://www.naucmese.cz/kurz/moje-energie">Moje energie</a>. Budeme tam myšlenkové mapy používat. A ještě něco zjistíte o své enegii.
</p>


<h4 class="article__h4">Pozitivní cíle!</h4>
<p class="article-p">
    To co řešíte by mělo zobrazovat to, kam se chcete dostat a ne kam se nechcete dostat! Za čím poběžíte rychleji? Za tím, co chcete (např. za představou, že jste fit) nebo za tím, co nechcete (za představou, že nemůžete jíst sladký)?
</p>


<h4 class="article__h4">Být zdravý</h4>
<p class="article-p">
    Mozek se cítí a hlavně funguje lépe, když má tělo správnou výživu, odpočinek, pohyb a zkrátka péči. Nejlepší je začít myšlenkovou mapu tvořit, když máme energii. Tvořivost se netvoří ze vzduchu. Musí nám to myslet! :-) Mozek potřebuje správnou chemii.
</p>


<h4 class="article__h4">Můj tip pro vás: </h4>
    <p class="article-p">
        já si nechávám vždy jednu větev navíc, i když do ní nemám zrovna co dát. Je to možnost, o které ještě nevím. Občas mi tam sklouzne oko. No a najednou tam něco napíšu!

    </p>



<p class="article-p">
    V knize Tonyho Buzana toho najdete mnoho. Já vám tu od něj nechám už jen jeden tip. Nečekejte, že se s každým pokusem zlepšíte. To nejde. Proces učení provází mnoho chyb a jsou úplně v pořádku. Čekejte ale, že se s každým pokusem naučíte něco NOVÉHO! Tohle vám pomůže to nevzdat. Jak říká Tony Buzan: <strong>“Když se člověk nevzdá, je vítěz.”</strong>
</p>
